---
templateKey: blog-post
title: 'Do It Yourself concert Skrillex în câțiva pași simpli'
date: '2016-07-26'
---

Bun, ești acasă, și-i urăști visceral pe toți ăia care au fost la Electric Castle. Lasă nervii și adu-ți aminte cum, când erai mic, te-ai pierdut de ai tăi în gară la Simeria. Sau în târg, de Moș Nicolae, când te-ai dus să iei turtă dulce și ai pierdut și banii: "Unde sunt? Nu mai cunosc pe nimeni în jur! Ce caut eu aici?!? Mami!!!". Asta-i atitudinea!

Acum, că ai intrat în atmosferă, deschide repede toate geamurile din casă, să se facă curent. Dacă nu bate vântul destul de tare cât să fluture perdelele în toate direcțiile, fă rost rapid de câteva ventilatoare și pune-le să bată din colțuri diferite. Nu fi scârțar, alții au plătit 3 milioane jumate să traiască ce ești tu pe cale să experimentezi. Sună un prieten să te ajute.

Deschide laptopul, sparge-i o boxă și pune o piesă de la Skrillex pe youtube. Orice piesă.

Stinge toate luminile din casă, în afară de becul de la bucătărie ori de la cămară și intră în baie. Acum nu vezi nimic în jur, da' speri că mai există speranță.

Dă drumul la duș, pe putere maximă, pe apă rece și intră îmbrăcat sub el. Cu telefon cu tot. Dacă ai cabină pentru masaj e perfect. Să meargă toate stropitoarele!

Gândeste-te în continuare la gara din Simeria. "Maaamiii!!!".

Și-acum, că nu l-ai chemat degeaba pe omul ăla să te ajute, pune-l să se joace cu întrerupătorul (Bam! Fulgere!) până începi să te întrebi dacă n-ai avut epilepsie când erai mic și să te lovească 60 de minute fără încetare cu un sac cu pietricele. Aia-i!!!

P.S. Dacă n-ai bani de artificii la final, nu fi trist, oricum nu le-a vazut nimeni. De lacrimi.
