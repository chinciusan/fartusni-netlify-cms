---
templateKey: blog-post
title: 'Pană în oraș. Ghid de supraviețuire.'
date: '2016-12-21'
---

Pleci de pe loc și auzi, pe lângă CD-ul cu Alternosfera pe care îl asculți abuziv în ultimele săptămâni, sunetul ce prevestește necazul - fâl-fâl-fâl-fâl. Tragi pe dreapta și constați tragedia, dar nu te panichezi, ești femeie independentă.

Deschizi portbagajul și încerci să scoți roata de rezervă. 10 minute. Nu reușești. Cu mâinile în șold, înjurând în gând, dai roată mașinii (pun intended), ca și cum salvarea ar veni de la portiere. Încerci iar să scoți roata de rezervă; alte 10 minute irosite. Începi să înjuri cu voce tare. După ce mai dai de câteva ori roată mașinii, reușești! Chiote de fericire.

Scoți cricul din trusă, ridici mașina mai puțin decât trebuie, dar asta o să afli doar mai încolo. Încerci să desfaci primul șurub, dar nu știi în care direcție să învârți cheia. Te gândești câteva minute cum erau pe vremuri robineții de la baie. Nu știi, acum toată lumea are d'ăia ce se ridică.

Ha! Sticla de cola o închizi spre dreapta! Te feliciți singură pentru perspicacitate și începi să deșurubezi. Începi să încerci, că nu reușești. Tragi de cheie cu ură cu ambele mâini în timp ce-ți târâi părul pe jos, prin noroi. Te enervezi și sari pe cheie. FACE CLICK! Yay! Apare un bărbat care se oferă să te ajute tocmai când ești cel mai mândră de tine. Îl refuzi hotărâtă!

În câteva minute ai scos deja toate șuruburile, chiar și pe ăla de jos, la care te-ai chinuit pentru că nu ai ridicat destul mașina pe cric. Ești plină de noroi pe față și ochelari, dar asta contează mai puțin.

Acum tot ce trebuie să faci e să scoți roata si să o înlocuiești cu cea de rezervă. Floare la ureche! Numai că asta cu pană nu vrea să iasă. Iar înjuri, iar dai cu piciorul. Apare un individ care mai întâi te ceartă: "De cand n-ai mai schimbat roata asta?" și apoi îți spune că trebuie clătinată cu mișcări de du-te - vino, și-ți și arată, dar nu pe caz. Dacă n-ar ninge afară, ai putea să juri că e dansator profesionist de lambada. Râzi în sinea ta, după care râzi tare. Se supără și pleacă.

Nu regreți nimic, dar tot nu poți scoate roata.

Suni un om care apare in 10 minute și o schimbă în 3.

Bravo, ești femeie independentă!
