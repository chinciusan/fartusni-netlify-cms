---
templateKey: blog-post
title: 'Lasă bărbatul să te iubească'
date: '2016-04-02'
---

\- Normal e să lași un bărbat să te iubească, chiar dacă trecutul lui nu e prea bun. Dar dacă el a venit așa, cu mâinile astea, păi ia-mă așa cum sunt, nu mă alunga.

\- Stânga.

\- Eu, de meserie, nu sunt taximetrist. Okay, am un trecut cam urât, frate, am făcut niște bani necurați, ce vrei să fac?!? Dar n-am omorât oameni, n-am băgat femei la produs! Am adus mașini din afară, am făcut ceva boacăne, mi-am făcut și eu o casă, o mașină, ceva bănuți în cont. Că astea sunt vremurile.

\- Stânga.

\- Am terminat facultatea de management, am fost plecat cu bursă in Franța! What the fuck, man? Mă duc să lucrez pe opșpe milioane, când eu am motor de trei litri?!?

\- Dreapta.

\- Se spune că în viața asta o singură dată se aliniază stelele, e momentul. Am simțit, mă jur cu banii în buzunar, că s-au aliniat. Că e frumoasă ca-n filme. Are un metru șaizeci, cin'zeci de kile, părul lung, până la fund, ochi verzi. Dar nu mă vrea.

\- Tot în față.

\- Iar fericirea vine ca o țintă sigură, nu ca efect colateral. 12 lei. Să fiți iubită!

Vin alegerile? Orice alegeri? Eu îl votez pe indicativ 47. E om sincer, mi-a arătat poze cu fata.
