---
templateKey: blog-post
title: 'Lecții de viață pentru orice vârstă'
date: '2016-04-21'
---

"Să vezi ce l-a învățat taică-so astăzi!", își laudă bunica nepotul așezat în fund pe frigiderul cu înghețată. Maică-sa, vânzătoare la magazinul din colț, îl pupă pe fălcute: "Să văd!".

Ăla mic nu schițează un gest. Zdrăngăne dintr-o jucărie pe ritmul aparatului pe care l-am plătit să-mi facă o cafea pe gustul prețului - doi lei.

"Arată-i lu' mami!", se pisicește femeia, iar bunica o susține. "Cum ai învățat tu azi?".

"Your coffee is ready" - aparatul se oprește din tremurat exact în momentul în care băiatul de-o șchioapă cade pradă presiunilor și aruncă jucăria pe jos. Și cocoțat pe vitrină, cu fălcuțele roșii de la pupici, le arată femeilor doi dințișori abia crescuți din gingia roz.

Și un degețel mijlociu grăsuț ridicat victorios în aer!

……

Așa l-a învățat taică-so și nu i-a luat decât o jumătate de zi - să se facă înțeles fără cuvinte.
